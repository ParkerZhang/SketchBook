# 归去来兮辞
**作者：** 陶渊明（东晋）
**又名：** 《归去来兮辞并序》

---

## 原文

归去来兮，田园将芜胡不归？
既自以心为形役，奚惆怅而独悲？
悟已往之不谏，知来者之可追。
实迷途其未远，觉今是而昨非。

舟遥遥以轻飏，风飘飘而吹衣。
问征夫以前路，恨晨光之熹微。

乃瞻衡宇，载欣载奔。
僮仆欢迎，稚子候门。
三径就荒，松菊犹存。
携幼入室，有酒盈樽。
引壶觞以自酌，眄庭柯以怡颜。
倚南窗以寄傲，审容膝之易安。
园日涉以成趣，门虽设而常关。
策扶老以流憩，时矫首而遐观。
云无心以出岫，鸟倦飞而知还。
景翳翳以将入，抚孤松而盘桓。

归去来兮，请息交以绝游。
世与我而相违，复驾言兮焉求？
悦亲戚之情话，乐琴书以消忧。
农人告余以春及，将有事于西畴。
或命巾车，或棹孤舟。
既窈窕以寻壑，亦崎岖而经丘。
木欣欣以向荣，泉涓涓而始流。
善万物之得时，感吾生之行休。

已矣乎！
寓形宇内复几时？曷不委心任去留？
胡为乎遑遑欲何之？
富贵非吾愿，帝乡不可期。
怀良辰以孤往，或植杖而耘耔。
登东皋以舒啸，临清流而赋诗。
聊乘化以归尽，乐夫天命复奚疑！

---

## 注释

| 词语 | 释义 |
|------|------|
| 归去来兮 | 归去吧。来，语助词 |
| 心为形役 | 心志被形体（官场）所役使 |
| 不谏 | 无法挽回。谏，劝止 |
| 轻飏 | 轻扬，形容船行轻快 |
| 熹微 | 天刚亮时的微光 |
| 衡宇 | 简陋的房屋 |
| 三径 | 庭院中的小路，典出蒋诩隐居 |
| 眄 | 斜视，这里指随意看看 |
| 容膝 | 仅能容下双膝，形容居室狭小 |
| 扶老 | 拐杖 |
| 出岫 | 从山洞中出来。岫，山洞 |
| 景翳翳 | 日光昏暗 |
| 盘桓 | 徘徊 |
| 驾言 | 驾车出行。言，语助词 |
| 巾车 | 有帷幕的车 |
| 窈窕 | 幽深的样子 |
| 行休 | 生命即将终结 |
| 委心 | 随心所愿 |
| 帝乡 | 仙境，指飞升成仙 |
| 东皋 | 东面的高地。皋，水边高地 |
| 乘化 | 顺应自然的变化 |

---

## 题解

《归去来兮辞》作于东晋义熙元年（405年），陶渊明辞彭泽令、归隐田园之际。

### 结构分析

| 段落 | 意象 | 主旨 |
|------|------|------|
| **归途** | 轻舟、晨风、熹微 | 逃离樊笼的急迫 |
| **归家** | 童仆、稚子、松菊 | 天伦之乐的温馨 |
| **归园** | 南窗、云岫、飞鸟 | 适意自在的安居 |
| **归田** | 琴书、春耕、东皋 | 躬耕自足的生活 |
| **归道** | 天命、化尽、无疑 | 与道冥合的境界 |

### 文学价值

1. **骈文散化** — 打破六朝骈俪堆砌之习，以疏朗自然之姿开创田园文学
2. **生命觉醒** — "心为形役"之叹，为后世文人精神解放之宣言
3. **自然美学** — "云无心以出岫，鸟倦飞而知还"，物我交融，成为中国隐逸文学之典范

---

## 名句摘录

> "悟已往之不谏，知来者之可追" —— 悔悟与希望并存

> "云无心以出岫，鸟倦飞而知还" —— 物我无间，自然之理

> "木欣欣以向荣，泉涓涓而始流" —— 万物得时，各遂其生

> "聊乘化以归尽，乐夫天命复奚疑" —— 顺应自然，安时处顺
